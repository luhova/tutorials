---
layout: default
title: От нула до уеб програмист
permalink: bootstrap-a-rails-developer
---

# От нула до уеб програмист

Това кратко ръководство е вдъхновено от разговор на сбирка на [Rails Girls Sofia учебните групи](https://www.facebook.com/groups/RailsGirlsSofiaStudyGroup/). Ръководството описва ориентировъчен план за матерали и конкретни цели, които всеки желаещ може да следва. Целта е да се придобият основни познания и да се създаде списък от портфолио-проекти, които да ви направят hireable.

Това е само един от многото възможни пътища, по които може да поемете. Нито може да ви гарантира успех, нито претендира да е най-добрият възможен път, но ако се чувствате изгубени, можете да започнете от тук.

### Oтносно темпото

Първо, този примерен план може да бъде изменян индивидуално според интересите на всеки.

По-важното е, обаче, че всеки може и трябва да го кара със своето собствено темпо. Не е нужно да бързате. Важно е да осмисляте нещата и да правите колкото се може повече от практическите упражнения, при това не само механично. Навсякъде, където срещате затруднения, или неясни моменти, записвайте си в един файл и после, на групите, питайте. Ще помагаме. Колкото повече време можете да отделяте, толкова повече неща ще научавате. Ако можете да отделяте време вкъщи, това ще ускори нещата значително, но не е задължително.

Ако посещавате сбирките на учебните групи, ще ви отговаряме на натрупаните въпроси, ще ви даваме напътствия за дребни, технически неща и за големи въпроси относно посоката и темпото ви на движение.

## План

План, който да ви направи "годни" за начинаещ уеб-програмист. За "сървърна" технология се ползва езикът Ruby и фреймуъркът Ruby on Rails, но това може да се замени и с друго при желание. От HTML и CSS трудно ще се избяга, обаче.

### 1. HTML + CSS

Минавате курсовете в [Code Academy](http://www.codecademy.com/) за HTML и CSS. Комбинирайте с четене на част от ръководствата в [learn.shayhowe.com](http://learn.shayhowe.com/) – не е нужно да прочитате всичко там подред. Паралелно, експериментирайте в локален .html файл нещата, които четете. Ако не сте, работете по своя страничка-визитна картичка, която качете в [GitHub pages](https://pages.github.com).

### 2. Ruby

Прочетете [Ruby for Beginners](http://ruby-for-beginners.rubymonstas.org/) и [Learn Ruby the Hard Way](http://learnrubythehardway.org/book/) и правете упражненията. Паралелно тествайте локално в `irb` или в Ruby файл нещата, които прочитате. Може да пропуснете упражненията с класове в края на Ruby for Beginners. След това минете и курса по Ruby в [Code Academy](http://www.codecademy.com/). Пак пробвайте нещата и локално, на вашия компютър.

### 3. Rails

В [Code Academy](http://www.codecademy.com/) има и курс по Ruby on Rails. Минете го. След това прочетете [Learn Rails](http://learn-rails.com/railsgirls) (за да я свалите безплатно, използвайте кода `RAILSGIRLS`) и правете упражненията там. Започнете примерно приложение. След това се движете по [The Rails Tutorial](https://www.railstutorial.org/), като пак правете примерите и упражненията, които са дадени там.

Някъде тук се започва работа по първи по-сериозен хоби проект, който да влезе във вашето портфолио. Както се досещате, да може да покажете работещ проект и кода му, който вие сте направили, е едно от най-добрите доказателства, че сте компетентен кадър. Курсовете, които сте минали, имат значение, но са далеч по-маловажни.

### 4. JavaScript

_(опционално на този етап)_

Не е нужно да го разбирате добре като начало, но е много полезно да имате груба представа за какво става дума. Минете курса в [Code Academy](http://www.codecademy.com/) за JavaScript.

### 5. Инструменти

Добре е да разбирате нуждата от и приложението на определен набор от инструменти – version control като цяло, Git конкретно, редактори и прочее.

За тези неща си говорим на учебните групи, но можете да намерите информация за тях и сами.
